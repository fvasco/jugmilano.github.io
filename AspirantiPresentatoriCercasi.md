Questa pagina è rivolta a tutte le persone che abbiano il desiderio di presentare un seminario ad uno dei meeting del JugMilano.

## Qual è il formato tipico di un seminario?

La tipica presentazione "da meeting" e' di 45 minuti. Chiaramente deve essere disponibile su formato elettronico (ODP o PDF), perché verrà poi proiettata. Non è necessario avere un computer portatile (ne abbiamo a sufficienza), anche se è d'aiuto qualora si vogliano presentare degli esempi di codice.

## Ok, ma in pratica di quante slide si compone una presentazione?

Dipende. Ognuno ha uno stile diverso di presentazione, ed una velocità diversa di esposizione. Come regola generale, 25-30 slide sono una buona misura. Meno se prevede di mostrare esempi concreti di applicazioni.

## Altri suggerimenti utili per la presentazione?

Moltissimi! Gianugo [ha postato i più interessanti nel suo blog (in inglese)](http://www.rabellino.it/blog/?p=108).

## Quali argomenti sono interessanti per il JugMilano?

Tutti gli argomenti che voi ritenete interessanti lo sono anche per noi, quando riguardino le tecnologie informatiche in generale (non necessariamente Java). Dovendo fare una lista a titolo puramente di esempio citiamo:

* Particolari API di Java
* Utilizzo di framework open source
* Java EE (qualsiasi cosa)
* Esperienze di progetto
* Test di applicazioni; tool per il test
* Design di applicazioni
* Ingegneria del software, metodologie iterative, metodologie agili
* Nuovi paradigmi di programmazione
* Introduzione ad altri linguaggi di programmazione (oltre Java)
* ...

## Devo utilizzare un template particolare per la mia presentazione?

No. Alcuni di noi ne usano uno:
* attach:modello-presentazione-jugmilano.otp
* attach:modello-presentazione-jugmilano.pot

ma ognuno può usare il suo preferito, meglio se con sfondo bianco, così le slide vengono bene anche stampate in bianco e nero.

## Ok. Ho in mente una presentazione. Come procedo?

La prima cosa da fare è inviare un messaggio con la propria proposta alla [nostra mailing list](http://groups.yahoo.com/group/it-milano-java-jug/). In generale siamo sempre interessati, ma puo' anche accadere che abbiamo già ospitato una presentazione simile poco tempo prima.
Una volta ricevuto l'ok create la presentazione e gli esempi.
Infine, 1-2 giorni prima della presentazione, è buona norma fare un upload del proprio materiale (presentazione, codice..) in una delle pagine del nostro sito in modo che i partecipanti (e non) possano effettuarne il download.
