Il 22 aprile 2005 ho partecipato come infiltrato del JugMilano ad un evento promosso da SunItalia - in realtà riservato ai partner - nel quale l'engineering della corporate presentava le ultime novità dell'offerta commerciale sugli strumenti di sviluppo.

Un sentito grazie a Marco Colombo per l'opportunità offertaci, l'incontro infatti è stato tecnicamente denso, ma soprattutto è stata l'occasione per conoscere Chris Atwood, ''Engineering Director Java Studio Enterprise Products'' e Prakash Narayan, ''Sr Engineer Java Studio Enterprise Product Team'', e di scoprire il loro entusiasmo nel parlare di JavaDotNet, della community intorno a Java, ma soprattutto nel sapere di avere presenti in sala anche persone dei JUG italiani!

Oltre a me infatti c'era anche Massimo Carli del JUG Padova ed alla fine la presentazione si è trasformata in una chiacchierata pubblica con Chris che ci chiedeva tutti i dettagli delle attività dei JUG italiani e se utilizzassimo servizi di JavaDotNet per collegarci al resto delle community Java internazionali.

Nella parte ''tradizionale'' della presentazione c'è stata una carrellata sulle nuove funzionalità delle due edizioni dell'IDE di Sun, basate entrambe sul progetto Open Source NetBeans nella recente versione 4.

'''Sun Java Studio Enterprise''' è indicato come strumento per ''enterprise architect'' e fornisce editing UML bidirezionale, istanziazione dei Design Patterns della GoF, profiling e load testing.
Una funzionalità che rende lo strumento degno di nota è l'integrazione con l'instant messaging server di Sun basato sul protocollo di Jabber. Ad una prima impressione sembrerebbe stupido avere un client di chat integrato nell'IDE, specialmente quando se ne possono avere di sofisticatissimi esternamente ad esso. Invece dalla demo si capisce che qui si parla di un vero e proprio ''collaborative coding'' tramite condivisione di sorgenti, locking, compilazione a distanza, notifiche di modifica file.
Viene inoltre presentata un'interessante demo di una versione futura in cui è possibile modellare applicazioni SOA da un'interfaccia visuale molto bella, che immaginavo realizzata con il Synth look and feel, invece dicono sia in SVG su Batik, dalla quale è possibile combinare in un flusso componenti distribuiti su application server e zoomare sul contenuto dei messaggi XML che passano sulle diverse connessioni.

'''Sun Java Studio Creator''' è invece uno strumento indirizzato ai ''corporate developer'', molto visuale e basato su componenti riutilizzabili ed eventi secondo il modello del Visual Studio di Microsoft. Genera codice con JSF e JDBC RowSet, per cui non introduce elementi proprietari e sembra particolarmente adatto come RAD per creare le tipiche applicazioni web con accesso a database.
Entrambi sono accompagnati da video tutorial realizzati in Flash e sono erogati in modalità ad abbonamento su base annuale con supporto incluso.

Terminato la parte ufficiale dell'incontro rimango a chiacchierare con Chris, gli chiedo se faranno un salto in Italia per Java Conference ma purtroppo la concomitanza con Java One non gioca a nostro favore. Ci scambiamo le e-mail per rimanere in contatto, in particolare mi dice che lui segue principalmente JavaDotNet e NetBeans, per cui se come JUG abbiamo esigenze specifiche o proposte o siamo interessati a contribuire possiamo chiedere direttamente a lui.
Fra le varie idee gli butto lì una richiesta di supporto di Subversion su JavaDotNet e mi anticipa che è previsto giusto nel prossimo aggiornamento. Poi si parla delle localizzazioni delle pagine di JavaDotNet e di NetBeans, della piattaforma di CollabNet che loro insieme ad O'Reilly utilizzano per l'hosting, della localizzazione della NetBeans platform e della maggiore integrazione con il Mac, fortemente voluta da un tale James Gosling in persona...

Infine ecco il tempo per i saluti con il gruppetto al completo!
''In sequenza da sx: io, Prakash, Ovidiu, Massimo e Chris''

attach:devtoolsmeet.jpg

--MarcelloTeodori