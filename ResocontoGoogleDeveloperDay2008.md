Seconda edizione italiana per il [http://code.google.com/intl/it/events/developerday/2008/home.html|Google Developer Day] anno 2008 nuovamente a Milano, l'afflusso è massiccio ma gli spazi - davvero belli - del NHow Hotel, location dell'evento, funzionano a dovere, a parte l'attesa in fila all'ingresso sottodimensionato che ci fa arrivare a presentazione iniziale abbondantemente iniziata.

Di session ad argomento specifico Java non c'è moltissimo, nonostante ciò le tematiche generali di sviluppo web legate ai prodotti Google sono da sempre trasversali alle tecnologie, per cui di informazioni interessanti c'è comunque davvero molto da raccogliere.

!__YouTube__ API - Nicola Farioli!
Questo intervento si è rivelato una vera sorpresa, a parte il piacere di conoscere un italiano di Google davvero in gamba, mai avrei immaginato che le __YouTube__ API offrissero tante idee e opportunità di utilizzo. In particolare a parte la possibilità di embedding del player flash via API JavaScript con personalizzazione davvero spinta (praticamente tutto l'immaginabile tranne la rimozione della sovraimpressione del logo __YouTube__ sul video) mi hanno molto colpito i feed GData che permettono accesso in lettura/scrittura ai metadata del video e ricerche con addirittura la possibilità di inserire classificazioni "non visibili" in modo da gestire una propria organizzazione interna del catalogo video da mettere nel proprio sito senza necessità di duplicare una struttura dati nel proprio database con dei correlation id. Le API sono accessibili come webservice in formato AtomPub e REST, nonché con wrapper nei vari linguaggi, Java compreso, per chi lo preferisca all'accesso diretto ai webservice. Altre novità, la possibilità di effettuare query geografiche con posizione e raggio sui video che contengano tali informazioni, uploading dei video ed invio di rating e commenti, balloon e sottotitoli. In ultimo, lato player, c'è anche una Event API che permette di registrare funzioni custom JavaScript o ActionScript su eventi del video, in modo da avere integrazioni sofisticate e precise ad esempio sulla timeline del video, come visibile nei casi di studio presentati di un [http://karaoketube.vipinnova.com/?v=zI2p4Ky_tB4|karaoke] o l'integrazione fra una video di una corsa automobilistica con il contestuale avanzamento sulla mappa a fianco presa da Google Maps.

![http://code.google.com/intl/it-IT/appengine/|Google App Engine] Lab!
Mi ero lanciato a seguire questo lab per capire meglio circa i suggerimenti presenti su blog in rete di un possibile supporto a Java su App Engine, l'hosting applicativo offerto da Google, ma purtroppo le indicazioni - anche a domanda diretta - si rivelano prive di riscontro allo stato attuale e l'[http://code.google.com/p/googleappengine/issues/detail?id=1|issue 1] rimane ancora irrisolto.
L'oggetto è comunque molto interessante, per quanto Python only, per ragionare su che forma potrebbe avere in ambito Java un hosting applicativo di questo tipo, non libero ma molto mirato alla realizzazione in tempi rapidissimi di applicazioni che siano il naturale complemento server per quanto non sia possibile già fare con mashup client-side. E giustamente qui, rimanendo in ambito scripting, viene in mente che potrebbe esserci davvero spazio per [http://grails.org/|Grails]...
