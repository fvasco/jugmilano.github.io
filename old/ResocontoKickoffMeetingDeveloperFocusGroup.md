Il meeting di avvio attività del DeveloperFocusGroup si è svolto presso la sede di Milano di Sun Italia il  24/03/2005. Al meeting, fatta eccezione per JIA, erano presenti tutti i componenti del DevelopersFocusGroup.

Lo scopo di questo incontro è stato innanzitutto definire obiettivi e modalità di lavoro del gruppo, specialmente in considerazione del fatto che, essendo distribuito per sua definizione su tutta Italia, non è facile incontrarsi spesso fisicamente.
In dettaglio:
	* si chiama Developer Focus Group e non Java DFG per non limitare il contatto con Sun al solo Java
	* la comunicazione avviene via mailing list o in alternativa con conference call
	* ad ogni passo si fa raccolta feedback dalle rispettive realtà rappresentate e condivisione risultati

Marco Colombo di Sun ha fatto una breve presentazione per spiegare JavaOpenBusiness, la storia di Sun ed il suo coinvolgimento con l'Open Source, l'apertura del codice di Solaris poi ha condiviso le risposte delle varie community al QuestionarioSunItalia.

Poi la prima domanda di provocazione per rompere il ghiaccio e far partire la discussione: ''Avete mai letto la licenza del JDK?'' In realtà non parte la sommossa popolare a favore di un Java Open Source che ci si aspetta, è invece l'occasione di scoprire che Sun fa pagare la reference implementation per chi voglia una Java embedded nei propri prodotti (vedi i telefoni con J2ME) e che anche la licenza del JDK IBM ne impedisce la redistribuzione al pari di quello di Sun.
É comunque uno spunto per Colombo per indicare quello che lui ritiene essere uno degli aspetti caratteristici del DNA di Sun e cioè il trattare sempre, nel bene e nel male, di ''controversial technologies''. Il concetto è interessante ed effettivamente dà una bella spiegazione all'imperscrutabilità delle ultime mosse della società :D

Successivamente ci ha raggiunto Franco Roman, che ha puntualizzato subito l'obiettivo principale di questa iniziativa, e cioè il capire se un evento come la Java Conference possa ancora avere senso, sia per Sun che per gli sviluppatori.
La risposta è stata in linea di massima un sì, a meno degli opportuni aggiustamenti:
	* trattare argomenti di frontiera per interessare persone che conoscono bene Java
	* separare in modo netto contenuti marketing e tecnici, magari in eventi separati
	* coinvolgere le community
	* presentare dei case study di progetti
	* maggiore cura nella sezione del sito di Sun Italia dedicata all'evento all'interno, in modo analogo a quanto fa il Webb.it


Poi si è chiacchierato un pò di tutto, questi i temi che sono emersi:
	* Sun Italia ha un ruolo limitato nel flusso di informazioni verso gli sviluppatori che provengono dalla corporate, per cui il portale italiano si limita ad essere una serie di puntatori
	* ci sono pareri discordanti sull'utilità di risorse tecniche in italiano: a sfavore il fatto che siano spesso poco aggiornate e la necessità di conoscere l'inglese per chi programma, a favore gli ottimi contenuti che realtà come i JUG propongono con le presentazioni nei meeting e le discussioni in mailing list, nonchè la maggiore accessibilità delle informazioni per chi inizia a programmare
	* il coinvolgimento degli sviluppatori italiani nei progetti Open Source è piuttosto scarso e la tendenza è a ''prendere'' senza ''restituire'' molto, con poca voglia di esporre il proprio codice
	* per quanto Sun veda Eclipse con il fumo negli occhi, come se si trattasse di concorrenza sleale da parte di IBM, gli sviluppatori lo apprezzano molto e sono poco interessati agli interessi delle aziende che possano esserci dietro i progetti Open Source quando questi per loro rappresentano un reale valore
	* come attrarre nuovi sviluppatori al mondo Java? può aver senso fare delle sessioni di tutorial a pagamento in Java Conference? può Java essere reso appetibile per i programmatori VB non ancora passati a DotNet? Io qui ho azzardato una proposta sullo sviluppo giochi J2ME per telefonini, cosa che mi sembra appetibile per chi non conosce Java, ma non tutti erano d'accordo...
	* Java è ormai una realtà consolidata, ed essendo arrivato anche nelle banche può essere considerato ormai un nuovo COBOL
	* per Sun gli sviluppatori Java sono un canale marketing alternativo, che però funziona solo se il rapporto crea valore da entrambe le parti, la newsletter italiana è invece un modo per farne banalmente la conta ed allocare di conseguenza il budget corretto alle iniziative a loro sostegno
	* lo sviluppo web è sempre associato ai dilemmi su quale framework utilizzare: Struts rimane ancora la scelta principale, ma a qualcuno dei presenti è parecchio indigesto...
	* Java su Mac e Mac OS X destano non poca curiosità, e questo tema non l'ho neanche suggerito io...

Infine beccatevi il link dell'ottimo posto, a metà fra una trattoria milanese e il castello di Hogswarth, dove - in quanto portavoce del gruppo - ho scroccato una cena a SunItalia, e come appetito penso di aver rappresentato il JugMilano più che degnamente! :D
::http://www.trattoriaarlati.com::
Si ringrazia inoltre Franco Roman, Direttore Marketing e Partner Sales di SunItalia, per aver scelto un ottimo Nero D'Avola ad accompagnare le portate... hic! Peccato solo non essere stato in grado di proporgli un'alternativa al costosissimo kit della BMW per collegare l'iPod all'autoradio; come esperto in soluzioni tecnologiche Java (e non) ne devo fare ancora di strada... 

--MarcelloTeodori